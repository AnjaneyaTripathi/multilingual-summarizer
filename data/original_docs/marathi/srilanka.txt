एकीकडे श्रीलंकेत आणीबाणी सदृष्ट परिस्थिती निर्माण झाली आहे. दुसरीकडे त्यांच्या शासनाविरूद्ध त्यांच्या निवासस्थानाबाहेर जनतेची जोरदार निदर्शने चालू आहेत. त्यातील घोषणा आहेत, ``गो होम गोटा, होम गोटा, गोटा फेल, फेल, फेल (अध्यक्ष गोटाबाया राजपक्षे यांना उद्देशून).’’ कोलंबोत 13 तासांपेक्षा अधिक वीजबंदी (ब्लॅकआउट) सुरू झाली असून, महागाईने उच्चांक गाठल्याने जीवनावश्यक महागल्याने लोकांना रोजच्या पोटाची चिंता पडलीय. पर्यटन हा श्रीलंकेचा एकमेव उत्पन्नाचा व्यवसाय. पण, अशा परिस्थितीत तिथं जाणार कोण ? त्यामुळे, हॉटेल व्यवसाय धोक्यात आला असून, वाढणाऱ्या खनिज तेलाच्या किमतींमुळे रोजचं जीवन, प्रवास ठप्प होण्याच्या मार्गावर आहे. श्रीलंकेच्या इतिहासात अशा प्रकारचे गंभीर आर्थिक संकट यापूर्वीही आले होते. परंतु, त्यावेळी आर्थिक देशाची आर्थिक नादारी हे कारण नव्हते. या पूर्वी तामिळ वाघांच्या कारवाया व दहशतवादाला तोंड देण्यासाठी अनेक वर्ष त्या विरूद्ध युदध चालू असताना श्रीलंकेतील पर्यटन व्यवसाय ठप्प झाला होता. तसेच, 2019 मध्ये 21 एप्रिल रोजी इस्टर संडेच्या दिवशी इस्लामी आत्मघातकी दहशतवाद्यांनी कोलंबोतील तीन चर्च व तीन पंचतारांकित हॉटेलल्सवर हल्ला केला, त्यानंतर पुन्हा पर्यटन व्यवसाय धोक्यात आला होता. त्या हल्ल्यात 270 लोकांचा मृत्य झाला होता. या घटनेचा राजकीय लाभ झाला, तो विद्यमान अध्यक्ष गोटबाया राजपक्षे यांना. कारण त्यांचे बंधू महिंद राजपक्षे हे अध्यक्ष असताना गोटबाया राजपक्षे हे संरक्षण मंत्री होते. तामिळ वाघांना पराभूत करून व त्यांचा म्होरक्या वेलुपल्ली प्रभाकरन याला यमसदनी पाठविण्याचे श्रेय गोटबाया राजपक्षे यांना आहे. सारांश, दहशतवादाच्या काळात त्यांच्यासारखे कणखर नेतृत्व देशाला हवे आहे, असा प्रचार होऊन 2019 च्या निवडणुकात ते अध्यक्षपदी निवडून आले. परंतु, श्रीलंकेवर पसरलेल्या आर्थिक संकटाला रोखण्यात ते पूर्णपणे असफल झाले आहेत.