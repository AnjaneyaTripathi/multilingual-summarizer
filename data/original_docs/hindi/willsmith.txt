'द मैन इन ब्लैक' के अभिनेता विल स्मिथ इन दिनों अपने अभिनय के लिए नहीं, बल्कि ऑस्कर से जुड़े एक विवाद को लेकर सुर्खियों में हैं. इस बीच उनसे जुड़ी एक खबर और है जो उनके प्रशंसकों के लिए एक बड़ा झटका है.
सोशल मीडिया पर पिछले कुछ दिनों से एक्टर विल स्मिथ का नाम चर्चा में बना हुआ है. 'द मैन इन ब्लैक' के अभिनेता विल स्मिथ वैसे तो काफी मशहूर हैं. दुनियाभर विल स्मिथ की बड़ी फैन फॉलोइंग है. लोग उनके दमदार अभिनय और फिल्मों के प्रशंसक हैं लेकिन इन दिनों अपने अभिनय के लिए नहीं, बल्कि ऑस्कर से जुड़े एक विवाद को लेकर सुर्खियों में हैं. इस बीच उनसे जुड़ी एक खबर और है जो उनके प्रशंसकों के लिए एक बड़ा झटका है.

दरअसल खबर है कि, हॉलीवुड के मशहूर एक्‍टर विल स्मिथ ने अकैडमी ऑफ मोशन पिक्‍चर ऑर्ट्स ऐंड साइंसेज की मेंबरशिप से इस्‍तीफा दे दिया है. माना जा रहा है कि यह कदम उन्होंने ऑस्‍कर अवॉर्ड शो में होस्‍ट क्रिस रॉक को थप्‍पड़ मारने के बाद हुए विवाद को लेकर उठाया है. एक्टर विल स्मिथ द्वारा बीते शुक्रवार रात को एक बयान भी जारी किया गया.
इसमें उन्होंने अपनी हरकत के लिए सभी से माफी मांगी है. उन्होंने लिखा, 94वें ऑस्कर्स में मैंने जो भी किया, वो शर्मनाक था, हैरान कर देने वाला था. जिन लोगों को मैंने तकलीफ पहुंचाई है उनकी सूची लंबी है और इसमें क्रिस, उनका परिवार, मेरे कई प्यारे दोस्त और प्रियजन, वे सभी उपस्थित हैं. इसके अलावा दुनिया भर के वह दर्शक भी शामिल हैं जो घरों पर बैठकर यह कार्यक्रम देख रहे थे'. इतना बोलने के बाद उन्होंने Academy of Motion Picture Arts and Sciences से इस्तीफा देने का ऐलान कर दिया.
ऑस्कर एकेडमी अवार्ड समारोह 2022 के दौरान स्टेज पर हॉलीवुड अभिनेता विल स्मिथ ने पत्नी जेडा की बीमारी को लेकर मजाक करने पर कॉमेडियन क्रिस रॉक को स्टेज पर ही थप्पड़ जड़ दिया. इस थप्पड़ की गूंज पूरी दुनिया में सुनाई दी. इस घटना का वीडियो सोशल मीडिया पर जमकर वायरल हुआ.